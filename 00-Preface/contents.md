[//]: # "Title: Önsöz"

# Lütfen Okuyun

Merhabalar,



Bu dersimiz, örneklerini gördüğünüz kodları web sitesi üzerinden tek tıklamayla derleyip sonuçlarını görebileceğiniz, merak ettiğiniz değişiklikleri anında yapıp sonuçlarını görebileceğiniz, hazırladığımız testlerle kendinizi deneyebileceğiniz, ve sonunda kendi bilgisayarınızda kod dosyaları oluşturup, bir web sitesine yükleyerek bunu online olarak görüp gösterebileceğiniz bir seviyeye gelmenizi amaçlamaktadır. Burada anlatılanlar size sadece temelde PHP yazma yeteneği kazandırır, geriye kalan mühendislik ve mimarlık yeteneklerini ise başka derslerde göstermeyi amaçlamaktayım. 



Programlama nedir, programlama dili nedir, insanlar neden programlara ihtiyaç duyarlar vesaire konular çok yerde yazıldı, herhangi birisinden okuyabilirsiniz. Sadece şuna dikkat etmenizi istiyorum: programlama dili, bir araçtır. Bir sistem oluşturmak, ya da daha basitinden bir fonksiyon oluşturmak, işin asıl kafa yoran ve tecrübe gerektiren kısmıdır. Bir bakıma, programlama konusunda yol yordam bilen, neyi nasıl yaparsa başına neler gelebileceğini önceden kestirebilen, yani tecrübe kazanmış duruma gelen bir insan, pişmiş demektir. Şöyle ki, elinize tığ ve ipi aldığınızda (programlama dili) doğrudan kazak öremezsiniz (program). Bunun için daha öncesinde nasıl bir desen (algoritma) çıkarabileceğinizi öğrenmeniz gerekir. Ve bunu sürekli yaptığınızda pekişirsiniz, hızlanırsınız, daha başka desenler üretmek için ufkunuzun kapıları açılır.



Başka bir konu ise, bir program yazmanın birden çok yolunun olduğu;

Birincisi, bir duruma kafa yorarak, uğraşarak, neyi gerçekleştirmek için neye ihtiyacınız olduğunu araştırarak yani kendiniz yazarak bir hedefi gerçekleştirmeye çalışmaktır. Uzun sürer, başlangıçta zevklidir, yıllar sonra sıkıcı gelebilir, ama yine de başlayınca zevklidir, ve size çok şey kazandırır. Ama belli bir seviye sonra beklentiler arttığında, zaman kısıtlaması (deadline'a erişmeden işi bitirme zorunluluğu), iş yoğunluğu vesaire arttıkça ikinci yönteme doğru kayarsınız.

İkincisi, hali hazırda birisi bunu yapmış mı diyerek forumlarda, bloglarda, stackoverflow'da hazır fonksiyonlar arayıp en çok yorum alan, en çok upvote edilmiş cevapları kodunuza kopyalayıp yapıştırmaktır, ve bu fonksiyonu kullanarak işinizi tamamlamaya çalışırsınız. Tehlikesi çoktur, ama kod okuma işinde iyiyseniz, kodun neyi gerçekleştirmesi gerektiği, ve bu gerekliliklerin bulduğunuz fonksiyonda karşılanıp karşılanmadığını iyi tartabilirseniz, o zaman sizin için kullanışlıdır. Aksi halde çok tehlikelidir, belki bankamatik programına başkasına para yatıran bir kodu dahil bile ediyor olabilirsiniz. 

Üçüncüsü hazır, açık kaynaklı bir program kullanmaktır ki, sizden o programa ekstra bir özellik istendiğinde yine geriye doğru bir dönüş yaşamamak için yine ilk iki adımı geçmiş olmanız, ve o tecrübeye ulaşmış olmanız şarttır. Çünkü, programlamada başınıza gelebilecek en kötü şeylerden biri de, sizden önceki programcının kolayca anlaşılamayan bir kod yazmış olması, ve sizin o kodu modifiye etmeniz gerekmesidir. 

Yani demem o ki, bu yöntemi kullanmak için bolca ilk yöntemi kullanıp kod okumayı, ihtiyaçların karşılanıp karşılanmadığının tecrübesini kazanmanız gerekiyor. İkinci yöntemle başlayarak kimse programcı, en azından 3-5 işi gerçekleştirebilen bir programı yazabilen bir programcı olmamıştır. Üçüncü yöntemle başlayarak zaten kimse programcı olmamıştır, ha derseniz ki Wordpress veya benzeri bu iş için tasarlanmış sistem kurulumu yapıp para kazanlar programcı mıdır diye, onların tecrübesi nerede hangi plugin'in kullanılması gerektiğini bilmeleri, ama yine de kendilerini bir programcı gibi tanıtmamaları gerekiyor. O yüzden, ilk etapta dikkatinizi sadece kendi yazacağınız kodlara vermeniz, interneti sadece ilgili dilde hangi işlemi, dilin hangi fonksiyonun yaptığını öğrenmeniz için kullanmanızı tavsiye ederim.



Kolay gelsin, heyecanınız hiç kaybolmasın, amatör ruhlu profesyonellerden olun, sevdiklerinizi ve sevenlerinizi de kod yazarken ihmal etmeyin.

